---
hide_table_of_contents: true  # Add to Markdown front matter
---
# Sobre mi
Em dic Raquel Lluch Pons. Sóc dona, filla, mare. Amant de la natura i de les relacions autèntiques. Vaig néixer a Menorca a la dècada dels 80 amb la sort de formar part d’un sistema familiar extens on sempre em vaig sentir molt acompanyada.  


De petita gaudia d’estar pel jardí de casa, descalça, jugant amb fang, llegint i escoltant històries, celebrant i viatjant amb família, anant a la platja, dibuixant, pintant, ballant i escrivint. Totes aquestes coses avui dia em connecten amb la infància i les gaudeixo igual o més.


Als 18 anys vaig marxar de l’illa per estudiar. En l’àmbit formatiu sóc llicenciada en biologia, actualment sóc professora de ciències biològiques a l’etapa de secundària i batxillerat. Tinc cursat part dels estudis del grau de magisteri de primària i a nivell més específic m’he formant en educació menstrual i en educació sexual i afectiva. Sóc monitora i directora de lleure i facilitadora de disciplina positiva. 


Tota la meva vida adulta l’he dedicada a acompanyar infants i joves en el seu desenvolupament i he tingut la sort de treballar en totes les etapes, des de l’educació infantil, primària, secundària i fins a l’etapa postobligatòria a batxillerat i cicles formatius. La meva experiència educativa comprèn tant l'àmbit formal (centres públics, concertats i privats, laics i religiosos) com el no formal (casals, escoles d'estiu, ludoteques). A això sumo el meu voluntariat amb agrupaments escoltes, experiències de les quals n'he extret aprenentatges valuosos. Des de fa temps que tinc clar que el meu propòsit és educar per transformar vides i impulsar el canvi  que la nostra societat necessita per tal de viure des de la salut, la cura, el plaer, el respecte i la pau.


Al 2016, després de 13 anys de viure fora de l’illa, jo i la meva parella vam decidir tornar a Menorca amb un projecte de vida i família. Al 2019 vaig ser mare i vaig decidir pausar el meu ritme de vida professional per dedicar-me a la criança, primer del meu fill i a partir del 2023 també de la meva filla. Aquest temps d’acompanyament i mirada profunda cap a la infància i les seves necessitats però també cap a mi mateixa, m’ha fet connectar amb la necessitat de posar-me al servei de les filletes i fillets i dels joves. Així és com, fruit de tot aquest camí de creixement personal i després d’anys gestant-se, ha nascut **Cossiguetes**, un projecte d’educació menstrual, sexual i afectiva, coincidint amb l’arribada de la primavera de 2025. 

