# Per famílies
## Xerrades

L’objectiu principal de les xerrades per famílies és el d’orientar en l’acompanyament de les sexualitats dels fills i filles. Les xerrades s’adapten als diferents grups d’edat de manera que les famílies puguin rebre la informació i les eines que necessiten per a cadascuna de les etapes maduratives dels seus fills i filles. 

### Acompanyar la sexualitat a la primera infància
- Destinat a famílies amb infants de 0-3 anys. 
- ⏳ Durada: 2h.

En aquest espai reflexionarem sobre l’acompanyament respectuós de la primera infància, abordant les vivències de l’embaràs, el naixement, el part, el postpart i les cures dels infants en els seus primers anys de vida. De la mà dels principis de la disciplina positiva, es vol transmetre la importància d’anomenar el cos en la seva integritat i des del naixement. Així mateix, reflexionarem sobre com acompanyem els processos com: els canvis de bolquer, les rutines d’higiene íntima, les visites mèdiques i els temes relacionats amb la salut dels genitals, els moments de nuesa i les primeres exploracions dels infants dels propis genitals o dels genitals dels altres, la descoberta del plaer erògen i l’exploració del gènere com a identitat simbòlica.

### Acompanyar la sexualitat a la infància
- Destinat a famílies amb infants de 3-7 anys.
- ⏳ Durada: 2h.
  
En aquest espai, reflexionarem sobre la importància d’acompanyar els infants d’acord als principis de la disciplina positiva (amb llibertat i límits, amb amor i respecte) en concret, en relació a l’educació sexual integral en l’etapa d’infantil. Parlarem sobre la importància de construir una comunicació assertiva amb els nostres fills i filles per tal d’afavorir la seva autoestima, la seva autonomia i el seu sentiment de pertinença. Reflexionarem i treballarem amb diferents recursos i estratègies per promoure la salut, la protecció i la cura dels infants en el seu desenvolupament psicosexual, centrant-nos en la importància d’educar en l’alfabetització genital, en com acompanyar les exploracions genitals amb un mateix i amb els altres, en com respondre a les seves preguntes de curiositat en relació a la sexualitat, entenent la importància de desvincular la eròtica dels nostres relats com a resposta a la creixent hipersexualització i discriminació de gènere que viuen les criatures. 


### Acompanyar la sexualitat a l’etapa prepuberal i puberal
- Destinat a famílies amb infants de 8-14 anys.
- ⏳ Durada: 2h.

En aquest espai, reflexionarem sobre l’acompanyament de la sexualitat en l’etapa prepuberal, un període de transició marcar per una sèrie de canvis físics i hormonals que s’aniran produïnt al llarg dels anys i que donaran lloc a l’arribada de la menàrquia i de l’espermàrquia. En aquesta xerrada, parlarem sobre la importància del reconeixement del propi cos, entenent el per què i per a què dels canvis que es van produïnt per ajudar a que siguin viscuts des de la naturalitat. Reflexionarem sobre la importància del diàleg, del no judici i de l’obertura que són necessaris a nivell familiar per poder acompanyar les primeres exploracions genitals, el despertar del plaer eròtic, la construcció de les identitats i l’expressió de gènere amb l’objectiu d’establir unes pautes saludables, d’autocura i respecte cap a un mateix i cap als altres. 


## Tallers

Es tracta d'espais per poder aprendre i compartir en família, on treballarem juntament amb els nostres fills i filles l’autoconeixement, la salut, el respecte i el benestar de la vida afectivo-sexual de les persones. 

### Acompanyar la sexualitat de les nostres filles i fills
- Proposta conjunta per famílies i infants de 3-7 anys.
- ⏳ Durada: 2 sessions de 2h de durada cadascuna.

Seguint la línia de la xerrada d’acompanyar la sexualitat infantil amb filletes i fillets de 3 a 7 anys, aquesta proposta està pensada per a que amb un grup de màxim 12 famílies (infants i adults) poguem explorar juntes la sexualitat en l’etapa d’infantil. Es tracta d’una xerrada-taller amb una primera part d'introducció i reflexió per a les famílies mentre els fillets i filletes juguen i una segona part conjunta on treballarem amb recursos com jocs, conta contes i manualitats per abordar l’educació sexual amb els nostres fills i filles. Aquest taller està pensat per aquelles famílies que tenen dubtes o que senten que és difícil educar en la sexualitat, ja sigui perquè els manca informació, tenen prejudicis, vergonya, idees i creences limitants, por de no tenir respostes o dificultats per admetre que els fills i les filles són éssers sexuats. Amb aquesta xerrada-taller, prendrem consciència de que tots els pares i mares tenim els requisits fonamentals per fer una educació sexual conscient i respectuosa des de casa. 


### Benvinguda menàrquia
- Proposta conjunta per mares i filles d’entre 9-16 anys.
- ⏳ Durada: 3 sessions de 90 minuts cadascuna.


Si tens una filla en aquesta etapa i et ve de gust compartir amb ella i les seves amigues un espai segur i familiar per donar la benvinguda a la menàrquia i donar valor a les primeres menstruacions, aquest taller és per vosaltres. Es tracta de 3 sessions amb propostes dinàmiques i pensades per a fer en grups reduïts on poder explorar i expressar-se amb llibertat, fomentar la comunicació i reforçar els vincles. En les diferents sessions, es facilitarà informació, materials i recursos per acompanyar els canvis físics, hormonals, psíquics, emocionals i relacionals que són propis de la pubertat i l’adolescència. 

> La figura de la mare pot ser assimilable a una altra presència adulta de referència per la jove com una germana gran, cosina, tieta, àvia o amiga de la família. 
